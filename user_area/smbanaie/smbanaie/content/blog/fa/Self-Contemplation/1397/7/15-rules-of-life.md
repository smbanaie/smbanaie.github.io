title: خلاصه ای از 15 اصل فلسفه زندگی آندره ژید 
date: 2018-09-25
modified: 2018-09-25
icon: icon-link2
lang: fa
category: پرواز اندیشه    
tags: زندگی اصیل ,ارزشهای زندگی,نگاهی عمیق‌تر ,زندگی معنوی  
Slug: 15 اصل فلسفه زندگی از دیدگاه آندره ژید    
authors:مجتبی بنائی
summary: 15 اصل زندگی اصیل در مقاله در ستایش وارستگی مصطفی ملکیان  
image: /images/blog/Self-Contemplation/1397/7/josh-applegate-327763-unsplash.jpg

![15-اصل-زندگی- از-دیدگاه-آندره-ژید <>]({static}/images/blog/Self-Contemplation/1397/7/josh-applegate-327763-unsplash.jpg)

فلسفه زندگی [آندره ژید](https://fa.wikipedia.org/wiki/%D8%A2%D9%86%D8%AF%D8%B1%D9%87_%DA%98%DB%8C%D8%AF) را می توان در 15 اصل گنجانید . این اصول را با رعایت تقدم و تأخر منطقی می توان بدین صورت تنظیم و ارائه کرد :  
1.  **خدای متشخص انسانوار وجود ندارد .**  
2.  لوازم وجود خدای متشخص انسان وار هم وجود ندارد (مانند هدف داری آفرینش جهان، نوع انسان یا یک انسان خاص ؛تعیین تکلیف یا تکالیفی برای انسانها ؛ اینکه پاداش و کیفری باشد ؛ کارهایی مصداق اطاعت و کارهایی مصداق معصیت خدا باشد و ... )  
3.  نه فقط چون خدای متشخص انسان وار وجود ندارد من انسان تکلیف الاهی بر عهده ندارم هیچ انسان دیگری نیز حق ندارد برای من تعیین تکلیف کند .   
4.  حال که نه خدا تکلیف من انسان را معین کرده نه انسانهای دیگر هر که باشند حق دارند که برای من تعیین تکلیف کنند ، فقط این شق می ماند که خودم برای خودم تعیین تکلیف کنم و این یعنی زندگی اصیل.  
5.  در سرزمینی که تکلیف مرا در آن هیچ کس نه خدا نه هیچ انسانی تعیین نکرده است و یا نمی تواند بکند من هم کاملا آزادم هم کاملا مسئول و هم کاملا تنها و چون چنین است دست به گزینش زدن هراس آور است .  
6.  این آزادی در گزینش علی رغم هراس آوری و پرهزینه بودنش و نیز علی رغم گریز ناپذیری و ضرورت داشتنش میوه نیکویی دارد و آن خود شکوفایی و تفّرد یابی است .   
7.  جایگاه این خودشکوفایی و تفرد یابی این زندگی دنیوی است چون زندگی پس از مرگی در کار نیست .  
8.  برای اینکه قدردان این زندگی کوتاه باشیم شرط اول قدم آن است که آن را صرف پرداختن به رازها که در بابشان امکان حصول یقین نیست نکنیم .  
9.  حال که کار ما نیست شناسایی راز گل سرخ باید در افسون گل سرخ شناور باشیم به تعبیر دیگر مصلحت دید من آن است که یاران همه کار بگذارند و پی شادی و لذت گیرند .   
10.  اما زندکی فقط حال است که واقعیت دارد و بنابراین فقط در ظرف حال است که میتوان سراغ شادی و لذت را گرفت .   
11.  **رمز شادی و لذت در دلبستگی و وابستگی نداشتن یعنی در وارستگی است** باید به چیزی دل نبندم تا از همه چیز لذت عائدم شود . وارستگی و آزادگی از هر چه رنگ تعلق بگیرد کلید دستیابی به شادی و لذت است .   
12.  وابستگی و دلبستگی به هیچ چیز خاص نداشتن و در عین حال همه چیز را دوست داشتن و پذیره شدن و استقبال کردن و خوش آمد گفتن همان عشق است .**به بیان دیگر وارستگی از همه چیز همان و عشق به همه چیز همان** .  
13.  **برای اینکه بتوانم به همه چیز یکسان عشق بورزم و هر چه را پیش آید بپذیرم چاره ای جز این نیست که خودگزین و خودپرست نباشم** و الّا ناگفته پیداست که تنها از منظر سود و ضرر شخصی به جهان خواهم نگریست و و موجودات را به سود رسان و زیان آور تقسیم خواهم کرد و با این تقسیم بندی نخستین چیزی که از میان برمیخیزد عشق عام است .   
14.  تیشه به ریشه خود پرستی زدن علاوه بر شادی و خوشی ، موجب زایش اخلاق نیز می شود .  
15.  عشق عام علاوه بر اینکه زاییده خودناپرستی است زاییده خداپرستی نیز هست (خدای نامتشخص) چرا که عشق عام به معنای عشق به همه موجودات و به عبارت دیگر عشق به جهان است  و جهان همان طور که اسپینوزا می گوید نام دیگری است برای خدا .   


📚منبع : مقاله در ستایش وارستگی از استاد ملکیان چاپ شده در انتهای کتاب مائده های زمینی و مائده های تازه آندره ژید ترجمه مهستی بحرینی انتشارات نیلوفر  


برگرفته از کانال تلگرامی [مصطفی ملکیان](https://t.me/mostafamalekian/4975)  

**پی‌نوشت :  **
برخی از اصول آندره ژید با جهان‌بینی اسلامی ما سازگار نیست مانند اصل هفتم اما کلیت بحث، ارزش تفکر و پیروی کردن را دارد و از آن برای بنیان نهادن یک زندگی اصیل و سالم اخلاقی می‌توان بهره برد.

