title:نشانه‌های انسان معنوی
date:2018-11-8
modified:2018-11-8
icon:icon-link2
lang:fa
category:پرواز اندیشه
tags:زندگی معنوی,محبت,ملکیان
Slug:نشانه‌های-انسان-معنوی
authors:مجتبی بنائی
summary:معنویت اصیل بر مبنای خیرخواهی و هسته خیرخواهی هم، محبت بی شائبه به همه موجودات است
image: /images/blog/Self-Contemplation/1397/8/siblings-817369_1920.jpg

![معنویت اصلی - محبت بدون شائبه به همه موجودات <>]({static}/images/blog/Self-Contemplation/1397/8/siblings-817369_1920.jpg)

**انسان معنوی** را به خیرخواهی می شناسیم اما این خیرخواهی به چه معناست ؟  
خیرخواهی در درون خودش سه ساحت دارد:  
۱. انسان خیرخواه در درجۀ اوّل اهل عدالت است.  
۲. در درجۀ دوّم اهل احسان است.  
۳. در درجۀ سوّم اهل محبّت است.  
**عدالت، احسان و محبّت سه وجه خیر هستند**. خیر در واقع نام كلی‌ای است بر این سه پدیده،  
وقتی كه می‌گویم انسان معنوی در ناحیۀ اراده، اراده‌اش معطوف به خیر 
است، یعنی همیشه معطوف است به اینكه اولاً عادلانه زندگی می‌كند و عادلانه 
رفتار كند، در مرحلۀ دوّم، علاوه بر اینكه عدالت می‌ورزم، فوق عدالت یعنی، 
احسان بورزم.  
**اگر در عدالت، حقی از شما ضایع نمی‌كنم، در احسان حقی هم از خودم به شما می‌بخشم.**  
احسان در واقع به این معنا فوق عدالت است و گرنه نمی‌شود به بهانه 
احسان‌خواهی، عدالت را فراموش كرد. احسان، فوق عدالت است یعنی من از حق 
خودم می‌گذرم برای اینكه به شما كه نیازمندتر از من هستید، ببخشم. درواقع 
امر، ازبخشی از آنچه را می‌توانم خود در اختیار بگیرم، اعراض می‌كنم. اعراض
 خودخواسته و سرگرداندن خودخواسته از چیزی كه از آن من است و حق من است كه 
از آن بهره‌برداری كنم. و فوق احسان، محبّت است.

> مرحلۀ سوّم خیرخواهی محبّت است و آن اینكه نه فقط نسبت به شما عادلانه و محسنانه رفتار كنم، بلكه نسبت به شما محبّت داشته باشم.

یعنی در باطن نسبت به شما احساس علاقه كنم. هیچ بعید نیست كه كسانی 
مرحلۀ اوّل و دوّم را داشته باشند، یعنی توانسته باشند كه انسان‌های عادل 
باشند (اگر چه این هم دشوار است ولی به هر حال توانسته باشند) و همین‌طور 
توانسته‌اند كه انسان‌های محسنی هم باشند، ولی هنوز نتوانسته باشند كه در 
درون خود و باطن خودشان، محبّت دیگران را غرس كنند و بكارند. محبّت بر خلاف
 عدالت و احسان كه دو رفتار بیرونی هستند، یك رفتار درونی است.  
«محبّت یعنی اینكه من واقعاً در باطن به شما علاقه داشته باشم، نه اینكه
 با شما یك رفتار بیرونی براساس عدالت و یا حتّی بر اساس احسان باشد، 
واقعاً به شما علاقه‌مند باشم.  
انسان همیشه باید كه دایرۀ دوست‌داشتن‌های خودش را گسترش دهد و نه دایرۀ
 عدالت و احسان‌ورزیدن خود را كه البته اینها هم دو امر مهّم‌اند، مهّم 
دایرۀ دوست‌داشتنی است كه امری است درونی، این را دائماً گسترش دهد و تعداد
 كسانی را كه محل تعلّق محبّت باطنی او قرار می‌گیرند، افزایش دهد. این 
كاری است كه انسان‌های معنوی همیشه می‌كنند و در درون خود احساس آرامش 
بیشتر، شادی بیشتر و امید بیشتر می‌كند. این نكتۀ بسیار بسیار مهّمی است..

> دوست داشتن عالی‌ترین مرتبۀ معنوی است..

**مصطفی ملکیان**