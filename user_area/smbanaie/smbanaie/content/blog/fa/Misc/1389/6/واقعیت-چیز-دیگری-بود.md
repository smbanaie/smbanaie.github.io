title: واقعیت چیز دیگری بود 
summary: واقعیت چیز دیگری بود 
date: 2010-9-15
modified: 2018-08-01
icon:  icon-link2
lang: fa
category: خواندنیها
slug: واقعیت-چیز-دیگری-بود
authors: مجتبی بنائی
tags: روانشناسی
image: /images/static/misc.jpg

یک روز توی پیاده رو به طرف میدان تجریش می رفتم، از دور دیدم یک کارت پخش  کن خیلی با کلاس، کاغذهای رنگی قشنگی دستشه، ولی به هر کسی نمی ده! خانم  ها رو که کلا تحویل نمی گرفت و در مورد آقایون هم خیلی گزینشی رفتار می  کرد و معلوم بود فقط به کسانی کاغذ رو می داد که مشخصات خاصی از نظر خودش  داشته باشند، اهل حروم کردن تبلیغات نبود... احساس کردم فکر می کنه هر  کسی لیاقت داشتن این تبلیغات تمام رنگی گرون قیمت رو نداره، لابد فقط به  آدمهای باکلاس و شیک پوش و با شخصیت می ده! از کنجکاوی قلبم داشت می اومد  توی دهنم...!!! خدایا، نظر این تبلیغاتچی خوش تیپ و با کلاس راجع به من چه خواهد بود؟! آیا منو تائید می کنه؟! کفشهامو  با پشت شلوارم پاک کردم تا مختصر گرد و خاکی که روش نشسته بود پاک بشه و  کفشم برق بزنه! شکم مبارک رو دادم تو و در عین حال سعی کردم خودم رو بی  تفاوت نشون بدم! دل تو دلم نبود. یعنی منو می پسنده؟ یعنی به من هم از این  کاغذهای خوشگل می ده...؟! همین طور که سعی می کردم با بی تفاوتی از  کنارش رد بشم با لبخند نگاهی بهم کرد و یک کاغذ رنگی به طرفم گرفت و گفت:  "آقای محترم! بفرمایید" قند تو دلم آب شد! با لبخندی ظاهری و بدون  دستپاچگی یا حالتی که بهش نشون بده گفتم: ا ِ، آهان، خوب چرا من؟ من که  حواسم جای دیگه بود و به شما توجهی نداشتم! خیلی خوب، باشه، می گیرمش ولی  الآن وقت خوندنش رو ندارم!" کاغذ روگرفتم... چند قدم اونورتر پیچیدم توی  قنادی و اونقدر هول بودم که داشتم با سر می رفتم توی کیک تولدی که دست یک  آقای میانسال بود! وایسادم وبا ولع تمام به کاغذ نگاه کردم، نوشته بود: به پایین صفحه مراجعه کنید! . . . . . . . . . . . . . . د یگر نگران طاسی سر خود نباشید، پیوند مو با جدیدترین متد روز اروپا و امریکا!