title: آشتی با لینوکس  نصب اوبونتو
summary: آشتی با لینوکس  نصب اوبونتو
date: 2011-2-4
modified: 2018-08-01
icon:  icon-link2
lang: fa
category: روزنوشت
slug: آشتی-با-لینوکس-نصب-اوبونتو
authors: مجتبی بنائی
tags: تخصصی‌نرم‌افزار,تجربیات,معرفی,نرم افزار
image: /images/static/diary.jpg

s: تجربیات | معرفی | نرم افزار  مدتیست که برروی سیستم خانه و جدیداً  دانشکده اوبونتو (یکی از نسخه های معروف لینوکس) نصب کرده ام و غیر از ویژوال استودیو و برنامه نویسی دات نت ، تقریباً تمام کارهایم را با این سیستم عامل محبوب انجام می دهم.  چندین سال پیش که لینوکس نصب کرده بودم(فکر کنم نسخه فدورا بود در دوران دانشجویی) چندان به مذاقم خوش نیامد چون برای منی که با ویندوز عادت کرده بودم، مشکلات زیادی به خصوص در باب پشتیبانی از فارسی داشت . از طرفی گرافیک آن هم چندان مرا نگرفت . کار با وسایل جانبی مانند سی دی رام و فلش و درایوهای ویندوز هم به راحتی امکان پذیر نبود. چند سال بعد نصب نسخه ای از لینوکس به عنوان سوزه ( Suse ) مرا مجذوب گرافیک و راحتی کار خود کرد اما هنوز پشتیبانی کاملی از فارسی در آن ندیدم .  اما این نسخه از لینوکس که تحت عنوان اوبونتو منتشر شده است و از محبوبیت زیادی در دنیا برخوردار است ، تمام این مشکلات را رفع کرده است (احتمالاً سایر نسخه های جدید لینوکس هم به همین صورت باشند) به طوری که به راحتی می توانم فارسی بنویسم ، فارسی بخوانم، کارهای اینترنتی، پخش فیلم و موزیک، خواندن مقالات و تقریباً هر کاری که لازم دارم را انجام دهم.    تمام فونتهای فارسی ویندوز هم در آن نصب می شوند و مجموعه اپن افیس آن که با جاوا نوشته شده است  یک رقیب جدی برای مجموعه آفیس مایکروسافت است.  حتی بسیاری از نرم افزارهای تحت ویندوز به کمک واسطی به نام Wine در این سیستم عامل هم اجرا می شوند. بسیاری از نرم افزارهای معروف هم خودشان نسخه ای برای لینوکس دارند. بسیاری از نرم افزارهای معروف ویندوز نیز معادلی در لینوکس دارند .  از نقاط قوت این سیستم عامل امنیت بالای آن است که خیلی نیازی به  آنتی ویروس در آن احساس نمی شود (در مقایسه با ویندوز) .  یکی دیگر از امکانات جالب آن، نصب نرم افزار در آن است که کافیست نرم افزار مورد نیاز را در آن  جستجو کنید و از بین لیست نرم افزارهای نمایش داده شده که اکثراً هم رایگان هستند، با مطالعه توضیحات آنها ، با یک کلیک از اینترنت دانلود و نصب می شوند.  سرعت بالا آمدن کامپیوتر و نیز خاموش شدن آنهم مبهوت کننده است.  توصیه اکید می کنم به تمام دانشجویان رشته کامپیوتر که حتماً در کنار ویندوزشان یک نسخه از لینوکس (متعلق به هر شرکتی که باشد مهم نیست ) را نصب کرده و خودشان را عادت بدهند که تمام کارهایشان را با این سیستم عامل محبوب و رو به پیشرفت انجام دهند.