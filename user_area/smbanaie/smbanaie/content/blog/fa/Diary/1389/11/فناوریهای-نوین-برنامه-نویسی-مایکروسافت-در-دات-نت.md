title: فناوریهای نوین برنامه نویسی مایکروسافت در دات نت
summary: فناوریهای نوین برنامه نویسی مایکروسافت در دات نت
date: 2011-2-5
modified: 2018-08-01
icon:  icon-link2
lang: fa
category: روزنوشت
slug: فناوریهای-نوین-برنامه-نویسی-مایکروسافت-در-دات-نت
authors: مجتبی بنائی
tags: تخصصی‌نرم‌افزار,تجربیات,تخصصی,نرم افزار
image: /images/static/diary.jpg

s: تجربیات | تخصصی | نرم افزار  چند روز پیش مقاله جالبی در سایت نکته های دات نت به نام مرگ و زندگی فناوری های مرتبط با دات نت خواندم. به نظرم برای اغلب دانشجویان رشته کامپیوتر که می خواهند با فناوری های روز کار کنند، مقاله مفیدی باشد.  به طور خلاصه در محصولات مایکروسافت در سالهای اخیر سه گرایش را می توانیم ببینیم .  یکی در زمینه طراحی ظاهر برنامه ها است که از ویژوال استودیو 2008 به بعد فناوری WPF در اختیار برنامه نویسان قرار گرفته است و مایکروسافت اکیدا تاکید می کند که با این روش ظاهر فرم ها و برنامه های خود را طراحی کنید. حتی نرم افزاری به نام Expression  Blend که محیطی گرافیکی و شبیه فوتوشاپ دارد نیز به همین منظور توسط مایکروسافت ایجاد شده است که این ترم در کلاس مباحث ویژه با این نرم افزار هم کار کردیم .  ویژگی اصلی طراحی در WPF این است که هر شکل و ظاهری به عناصر فرمتان بخواهید می توانید بدهید و فرمهای واقعا چشم نوازی تولید کنید. از طرفی گرافیست ها وبرنامه نویسان کاملا مجزا از همدیگر بتوانند به طراحی و برنامه نویسی بپردازند . این فرم ها ، به صورت اکس ام ال ذخیره می شوند و در فرمهای وب نیز قابل استفاده اند. توصیه می کنم اگر برنامه های تحت ویندوز تولید می کنید ، حتماً از این فرم ها به جای روش قدیمی طراحی فرم استفاده کنید.  گرایش دوم، حرکت از دیتاست ها و برنامه سازی معمول پایگاه داده به سمت روشهای شی گرای مدیریت پایگاه داده است به طوری که از دات نت سه و نیم سرویس پک یک به بعد چهارچوبی به نام Entity  Framework مخصوص همین کار به دات نت اضافه شده است .  در این روش، شما پایگاه داده تان را تعیین می کنید و به ازای جداول موجود در آن ، کلاسهایی ساخته می شود مثلا برای جدول دانشجو کلاسی به نام Student ساخته می شود با توابعی برای ذخیره، جستجو، حذف و ویرایش آن . حال برای استفاد ه از این کلاس کافیست متغیری از نوع Student تعریف کنید و به جای استفاده از آداپتور ها ، فقط تابع ذخیره آنرا فراخوانی کنید . تمام کارهای برقراری ارتباط با پایگاه داده به طور خودکار انجام می گیرد. برای نمایش لیست دانشجویان در یک گرید ویو هم کافیست هنگام تعیین دیتاسورس آن به جای دیتابیس، شی ( Object ) را انتخاب و از بین کلاس ها، کلاس Student را انتخاب کنید.  گرایش سوم ، ساده تر شدن برنامه نویسی به کمک Linq است . این فناوری که بخصوص برای کار با آرایه ها ولیست ها بسیار کمک کننده است به شما به عنوان برنامه نویس اجازه می دهد که بسیاری از کارها روی آرایه ها و لیست ها را با یک دستور ساده انجام دهید . کافیست در ویژوال استودیوی 2008 به بعد نام یک آرایه یا رشته را تایپ کرده ، بعد از آن نقطه قرار دهید تا بسیاری از توابع مانند Where ,Select,First را مشاهده کنید . مثلاً برای یافتن اولین عنصری که شرط خاصی را دارد اول Where را استفاده کرده ، شرط را می نویسید در ادامه همان عبارت، از First استفاده می کنید و اگر فقط از بین عنصر انتخاب شده فقط نام و نام خانوادگی را بخواهید (اگر آرایه ای از دانشجو تعریف کرده باشید که در روشهای جدید پایگاه داده دقیقاً همین طور است) بعد از آن از Select استفاده می کنید .  در هر صورت بنده که خودم را موظف کرده ام از ترم آینده ، از این سه گرایش در درس برنامه سازی تجاری یا مباحث ویژه استفاده کنم.  اصل مقاله در این آدرس است