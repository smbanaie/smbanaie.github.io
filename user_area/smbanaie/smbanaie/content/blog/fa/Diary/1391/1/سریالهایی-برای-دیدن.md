title: سریالهایی برای دیدن
summary: سریالهایی برای دیدن
date: 2012-3-25
modified: 2018-08-01
icon:  icon-link2
lang: fa
category: روزنوشت
slug: سریالهایی-برای-دیدن
authors: مجتبی بنائی
tags: عمومی,سریال,معرفی
image: /images/static/diary.jpg

s: سریال | معرفی ایام نوروز فرصت مناسبیست برای دیدن فیلم ، سریال و خواندن کتاب. البته اگر مسافرت ، دید و بازدیدها و پروژه های اساتید محترم وقتی برای آدم باقی بگذارد.  قبلاً در مورد فیلمهای تاثیرگذاری که دیده ام مطلبی در سایت گذاشته بودم . این بار قصد دارم سریالهای زیبایی که دیده ام و به نظرم ارزش دیدن دارند را به صورت اجمالی معرفی کنم :   - گمشدگان- LOST : این سریال که ماجرای سقوط یک هواپیما در یک جزیره را روایت می کند علاوه بر جنبه هیجانی و حوادثی که برای افراد باقیمانده از سقوط پیش می آید ، صحنه های زیبای طبیعت را نیز به نمایش در آورده است. هر چند در فصل آخر این سریال ، جذابیت های اولیه آن کم شده و به بار تخیلی آن افزوده می شود اما باز هم سریالی جذاب و پر طرفدار است.   - فرار از زندان - prison Break : این سریال هم که جزء سریالهای پلیسی و هیجانی قرار می گیرد، ماجرای برادریست که برای فراری دادن برادر بیگناهش از زندان ، خود به زندان می رود و با هوش فوق العاده ای که دارد مقدمات فرار و بعداً مبارزه با مافیایی که باعث زندانی شدن برادرش شده اند، فراهم می کند.  - 24 : سریالی پلیسی و پر کشش راجع به واحد ضد تروریستی آمریکا که درهر فصل ، در بیست و چهار ساعت باید حمله تروریستی خنثی شود. هر چند این سریال ، ته مایه های سیاسی دارد  بخصوص در قسمت آخر که حمله تروریستی آن زیرکانه به ایران بر می گردد، اما جزء سریالهاییست که معتاد کننده است . نکته جالب این سریال ، نمایش فساد سردمداران آمریکا بخصوص رئیس جمهور آن است .(یکی از هشت فصل سریال کلاً ماجرای حمله تروریستی به خود رئیس جمهور آمریکا بر می گردد)  -  بدبیاری- Breaking Bad  : این سریال ماجرای زندگی یک معلم شیمی دبیرستان است که متوجه می شود سرطان دارد و برای رفاه خانواده اش و تامین هزینه شیمی درمانی به تولید شیشه می پردازد. سریال بسیار به ریزه کاریهای زندگی شخصی آدمها پرداخته است و آئینه ایست از خوبی و بدیهای آدمهایی که روزانه دور و برمان می بینیم.  نکته قوت این سریال که در فصل های اول ریتم کندی دارد اما در فصل های پایانی بسیار هیجان انگیزتر می شود، این است که همه چیز سرجای خودش است و تمام حوادث طبیعی هستند و قهرمانان فیلم در بسیاری از مواقع اشتباه می کنند و تبعات آنرا نیز می پذیرند.  به نظرم سریال بسیار خوش ساخت و زیبایی از کار درآمده است که هنوز به اتمام نرسیده است.  - شنود - Wire : این سریال که بالاترین امتیاز را در بین سریال های سایت معروف ... دارد، ماجرای یک واحد پلیسی مواد مخدر است که در ابتدا با شنود مکالمات توزیع کنندگان مواد ، به انهدام سرکردگان اصلی آن می پردازد اما در هر مرحله ، فساد مقامات بالادست مانع از محاکمه عادلانه متهمان اصلی میشود و خیلی از مواقع افراد اصلی به دام نمی افتند. سریالی که مانند سریال بدبیاری، بسیار واقع گراست و تصویر جامعه خیابانی آمریکا را به خوبی نشان می دهد . قهرمانان این سریال هم افراد خاکستری ای هستند با خوبی ها و بدی های خودشان .  - فرینج - Fringe : این سریال تم علمی دارد و بسیار جذاب و پر کشش است . ماجرای پرفسوریست به نام والتر پیشاب که به کمک واحد حوادث غیرطبیعی اف بی آی می آید و در هر قسمت ، حادثه ای پیش می آید که به کمک تجربیات و هوش والتر ، حل می شود. این داستان بخش تخیلی نیز دارد بخصوص در قسمتهای پایانی که حضور این بخش پررنگ تر می شود . اگر قصد دیدن یک سریال علمی و جذاب را دارید، فرینج را از دست ندهید. این سریال هنوز در حال پخش است .  - دکستر - Dexter : این سریال جذاب هم ماجرای شخصی به نام دکستر است که در واحد خون شناسی پلیس میامی فعالیت می کند و سرگرمیش کشتن آدمهاییست که خود قاتلند و توانسته اند از چنگ قانون بگریزند.  سریال هم داستان جذابی دارد و هم خوش ساخت و واقع گراست . بخصوص به روابط انسانی نیز نگاهی ویژه دارد. این سریال هم  امتیاز بالایی هم دارد (9.4 از 10)  و می تواند لحظات خوبی را برایتان به ارمغان آورد.    چند نکته راجع به سریال های فوق . اول اینکه تمام این سریال ها، خانوادگی هستند و می توانید غیر از چندین صحنه کوتاه ، بقیه را با خیال راحت به صورت خانوادگی ببنید .  نکته دوم اینکه مواظب زمان باشید و مثل بنده گاهی چندین قسمت را با هم نگاه نکنید که از بقیه کارهایتان عقب بمانید. نکته سوم اینکه زحمت معرفی از ما بود و زحمت تهیه بر عهده خودتان ...